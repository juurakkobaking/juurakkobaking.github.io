---
author: "Tomi Juntunen"
date: 2020-07-25
linktitle: Makea vaalea maitoleipä ja Hokkaidon maitoleivän jäljillä
title: Makea vaalea maitoleipä ja Hokkaidon maitoleivän jäljillä
weight: 1
description: Japanin Hokkaidon maitoleipä tunnetaan pehmoisuudestaan. Mietin, voisiko tämäntapaista leipää toteuttaa myös hapanjuurella. Päädyin tällä kertaa improvisoimaan hieman, minkä lopputulemana oli kuohkea ja pehmoinen vaalea tangzhong -maitoleipä. Kokeilut alkaakoon!
tags:
  - japani
  - paahtoleivät
  - maitoleivät
---

Reissun päällä ollessa kaiken tekemisen ja matkan tunnelmoinnin lisäksi on kiehtovaa tutustua
paikallisiin keittiöihin ja niiden antimiin katukeittiöistä ravintoloihin.
Ymmärtää myös, mistä asti eri maiden keittiöiden juuret juontuvat ja miten ne ovat muodostuneet
ja elävät ajan saatossa. Muun muassa Aasian suunnalta Japanista löytyy paljon
omia suosikkejani. Etenkin leivissä pehmeys ja suolainen makeus
tuli keskeisenä teemana usein vastaan, mikä kuuluukin paikalliseen leivontatyyliin.
Pidin itse näistä kovasti.

Useamman kerran pitkin Japania seikkaillessa paikallisista leivistä ja
leivonnaisista jäi erityisesti mieleen muutamia paistoksia. Hokkaidon
maitoleipä oli yksi näistä.

### Hokkaidon maitoleivän jäljillä

Tämä leipä tunnetaan useilla nimillä. Näitä ovat muun muassa shokupan
(mikä tarkoittaa kirjaimellisesti ruokaleipää), maitoleipä ja tangzhong-maitoleipä.
Maitoleipä on makumaailmaltaan hieman makeaa ja se on mielettömän pehmoinen tuntumaltaan.
Aloinkin hiljattain miettimään, voisiko tämäntapaista maitoleipää
toteuttaa myös hapanjuurella.

Kävin läpi muutamia kiinnostavan oloisia reseptejä englanniksi ja japaniksi.
Toisissa käytettiin kuivahiivaa, toisissa taas tuorehiivaa. Myös yksi hapanjuuriresepti löytyi.
Osa resepteistä myös käytti maitoa, kun toisissa oli vettä ja maitojauhetta ja
kondensoitua maitoakin näkyi. Askarruttamaan jäi, millainenkohan resepti on lähimpänä
tunnettua Hokkaidon maitoleipää ja mikä vaikuttaa ainesvalintoihin?

Poimin tällä kertaa kokeiluun pari kiinnostavan oloista maitopohjaista reseptiä.
Foodgeekin hiivapohjainen ja Breadtopian hapanjuureen tehty
Hokkaidon maitoleipäresepti saivat toimia tällä kertaa pohjana. Jätin tästä kokeilusta voin pois,
ja pitääkin kokeilla voin kanssa toisella kertaa.

### Lopputulos

Lopputuloksena oli pehmoinen ja makean suolainen leipä joka menee mukavasti
miedoilla täytteillä kuten cheddarilla ja kinkun kanssa, tai jopa makeiden
täytteiden kanssa. Kiva aamiaisleipä! Seuraavaksi pitää kokeilla myös voin
kanssa, kuinka tämä vaikuttaa lopputulokseen.

{{< columns >}}

![](/leivonta/vaalea-paahtis-1.jpg)

<--->

![](/leivonta/vaalea-paahtis-2.jpg)

{{< /columns >}}

{{< columns >}}

## Makea vaalea maitoleipä (1200g)

Hokkaidon maitoleivän tapaan tangzhong / milk roux -maitoleipä ilman voita.

### Raaka-aineet

**Leipurinprosentit koko leivälle**

|aines|määrä (%)|
|-|-|
|jauhot|100%|
|juuri|30%|
|maito|60%|
|suola|1,8%|
|sokeri|13%|
|munia|15%|

<--->

![](/leivonta/vaalea-paahtis-3.jpg)

{{< /columns >}}

**Tangzhong/Roux**

Yksi tekijä aasialaisten leipien pehmoisuuden taustalla on _tangzhong_.
Tässä osa reseptin jauhoista kiisselöidään. Joukkoon sekoitetaan myöhemmin
loppu neste ja ainekset reseptin mukaan. Tämä vaikuttaa myös leivän parempaan säilyvyyteen,
kun tärkkelysjyväset imaisevat kuumentuessaan runsaammin vettä. 

Jos tämän tekeminen ei ole tuttua, niin tähän kannattaa katsoa videoita esimerkiksi Youtubesta miten
tämä valmistetaan. Käytännössä se kuitenkin on helppoa: Kattilaan annostellaan maito ja jauhot,
ja sekoitetaan tasaiseksi. Tämän jälkeen kuumennetaan sekoittaen kiisselöitymiseen saakka.

Mittasin itse lämpötilan valmistuksen aikana. Kiisselöityminen tapahtuu
aivan silmissä siinä 65 asteen kohdalla ja seosta pitääkin sekoittaa jatkuvasti!

|aines|määrä (g)|
|-|-|
|vehnäjauho| 27g |
|maito     | 136g (500% suhde) |

**Taikina**

|aines|määrä (g)|
|-|-|
|vehnäjauho| 519g |
|maito| 192g |
|makea juuri| 164g |
|suola| 9g |
|sokeri| 71g |
|munia| 82g |

## Vaiheet

1. Valmista tangzhong: Kuumenna jauho-maitoseos sekoittaen 65 asteeseen kunnes se kiisselöityy ja ota pois liedeltä. Siirrä syrjään jäähtymään..
1. Lisää loppu taikinan osuus maidosta ja kananmunat tangzhongin joukkoon. Sekoita tasaiseksi seokseksi.
1. Sekoita kuivat ainekset kulhossa.
1. Lisää joukoon juuri ja tangzhong.
1. Sekoita yleiskoneella tai muokkaa taikinaa käsin kunnes läpäisee sitkotestin. Itselläni meni 8 minuuttia yleiskoneella molemmilla leivillä.
1. Ensikohotus 6-10 tuntia. Itsellä meni 6,5h huoneenlämmössä. Annoin kohota 70-80%.
    1. Ensimmäinen muotoilu palloiksi ja tasolepo.
    1. Toinen muotoilu pitkulaisten leipien tapaan vuoan levyisille rullille (batard). Nämä voi myös kaulita ja rullata. Tein itse käsin muotoillen aivan kuin tekisin pieniä leipiä, mutta tein huomattavasti tiukemmat paketit kuin yleensä leivistä. Asettelu voideltuun vuokaan riviin.
1. Viimeinen kohotus 2-3 tuntia, kunnes kohonneet likimain kaksinkertaiseksi.
1. Voitele muna-maitoseoksella ennen uunia.
1. Paisto 200C kuvun alla 20min. Lopuksi ilman kupua 175C 20min. Yhteispaistoaika vähän uunista riippuen 40-55 min. Voi myös paistaa ilman kupua koko paiston ajan 175C.
1. Tarjoiluehdotus: Sulata pieni määrä voita ja voitele kevyesti leivän pinta ennenkuin poistat sen vuoasta. Anna levätä tunti ennen avaamista.

## Huomioita

Kuten aina hapanjuurella leipoessa, reseptin kellonajat ovat viitteellisiä
ja riippuvat paljon olosuhteista ja juuren pöhinästä.

Myös sokeria voisin vielä omaan makuun vähentää ensi kerralle. Osassa
japaninkielisissä resepteissä oli myös noin 9-10% leipurinprosenttia sokeria.

## Lähteet, inspiraatiot ja jatkolukemista

Breadtopic, Sourdough Hokkaido Milk Bread with Tangzhong, https://breadtopia.com/sourdough-hokkaido-milk-bread-with-tangzhong/

Foodgeek, Hokkaido Milk Bread Recipe, https://foodgeek.dk/en/hokkaido-milk-bread-recipe/
