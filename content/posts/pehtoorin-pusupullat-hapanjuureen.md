---
author: "Tomi Juntunen"
date: 2020-11-22
linktitle: Pehtoorin pusupullat hapanjuurella
title: Pehtoorin pusupullat hapanjuurella
weight: 1
summary: Koko Suomi leipoo -sarjassa tehtiin ensimmäisessä jaksossa Pehtoorin pusupullia. Pulliin tuli lemon curd ja vadelmahillotäyte. Pitihän sitä alkaa kahvileipää leipomaan.
description: Koko Suomi leipoo -sarjassa tehtiin ensimmäisessä jaksossa Pehtoorin pusupullia. Pulliin tuli lemon curd ja vadelmahillotäyte. Pitihän sitä alkaa kahvileipää leipomaan.
tags:
  - pullat
  - jorinaa ja höpinää
---

Koko Suomi leipoo -sarja pyörähti käyntiin ja ensimmäisessä jaksossa leivottiin Pehtoorin pusupullat.
Pullissa on tasku makeille täyteille, joita koristavat kidesokerilla
koristellut muhkeat huulet. Jaksossa pulliin tehtiin täytteiksi lemon curdiä ja vadelmahilloa.
Pullat muotoillaan kauliten soikeaksi ja keskeltä ohuemmaksi, mihin täyte tulee.
Tämän jälkeen se taitetaan taskuksi. 

Alkuperäinen resepti löytyy [täältä](https://web.archive.org/web/20201130185909/https://www.mtvuutiset.fi/makuja/reseptit/resepti/koko-suomi-leipoo-pehtoorin-pusupullat/7986364).

Kyseisestä reseptistä hiiva on korvattu 25% (leipurinprosenttia) makealla vehnäjuurella.

[![](/leivonta/pehtoorin-pusupullat.jpeg)](/leivonta/pehtoorin-pusupullat.jpeg)

### Huomioita hapanjuurella leivontaan

Lopputuloksena kaikki ei nyt aivan olleet tasalaatuisia ja täytettäkin
muutamista tuli pellille asti. Täytteen kanssa kannattaakin hakea tuntumaa miten niitä muotoillaan
pulla kerrallaan ja paljonko täytettä voi laittaa ennen kuin se on liikaa.

Juuri oli virkeä ja kolminkertaistui neljän tunnin sisällä ruokinnasta. Pullilla
kohotusajat olivat pitkiä, enkä niin katsonut kelloa. Annoin taikinaan tulla ilmavuutta
reippaasti minkä näppituntumalla sitten pystyi huomaamaan. Muotoilun jälkeen kokeilin tökkäystestillä,
että taskut olivat kohonneet riittävästi ennen uuniin laittoa.

#### Muotoilun prosessi

* Muotoilu palloksi.
* Ensin sormin painellen keskelle hieman tilaa puskien taikinaa ja kaasuja reunoille sekä päihin.
* Kaulinta vältellen liikaa painamista tai koskemista soikioksi muotoutuvan taikinapalan päihin \
(vähän kuin pizzan reunojen kanssa) kauliten taikinaa aina isommaksi ja pidemmäksi.
* Lopuksi painelu sormin keskeltä hieman ohuemmaksi ja venytin taikinaa tarvittaessa pizzaottein pyörittäen \
jos siltä näytti.
* Täytteiden asettelun jälkeen painelin lautasella reunan kiinni, minkä jälkeen \
pullat saivat kohota reilusti ilmavan ja pehmeän tuntoiseksi huoneenlämmössä.
* Paistoin kaksi pellillistä. Toinen pelti meni uuniin sellaisenaan kohotuksen jälkeen. Toisella \
pellillä tein kupilla vielä toisen kevyen painauman taskun reunalle, mikä vaikutti ainakin korostavan
"pusuhuulia" paremmin paiston jälkeen.
