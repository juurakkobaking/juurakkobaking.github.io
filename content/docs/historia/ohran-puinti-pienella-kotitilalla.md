---
title: "Ohran puinti pienellä kotitilalla"
description: Vielä 1900-luvulla pienmaatiloilla antimet pöytään tulivat usein myös omasta pellosta ja metsistä. Tässä artikkelissa käydään läpi Puokiovaaralla sijainneen pientilan ohranpuintia ja historiaa.
weight: 1
type: docs
---

# Ohran puinti pienellä Kainuulaisella kotitilalla

## Johdanto

### Pellosta pöytään

Vielä 1900-luvulla pienmaatiloilla talon antimet tulivat usein omasta pellosta
ja metsistä. Maaseudulla lähes joka talossa oli viljaa ja kotieläimiä, kuten
hevosia, kanoja, lampaita ja karjaakin. Pienillä kylillä työvoima
peltotöissä oli usein myös talkoovoimaa. Töitä tehtiin paljon käsitöinä.
Talkoolaiset kiersivät talosta taloon eikä rahaa niinkään aina käytetty.

Kun kuvioihin tuli myöhemmin koneita kuten traktoreita, ja näiden mukana
siirrettäviä myllyjä ja puimakoneita, tehtiin toisinaan myös tienestiä peltotöissä kuten niitossa 
ja jyvien jauhamisessa. Puimakoneet ja näiden pyörittämiseen tarvittavat laitteet
kuten maamoottori tai traktori olivat usein kyläläisten osuuskuntien tai suurempien
tilojen omistamia. Toisinaan myös yksityishenkilötkin pientiloilla
säästivät ja sijoittivat omiin koneisiin.

Tässä artikkelissa käydään läpi ohranpuintia ja historiaa yhdistellen tätä muistelmiin 
tarinana Kainuun Puokiovaaralla sijainneen Ylitalon pienmaatilan kasvatilta
ja omistajalta, Reinikalta ja hänen perheeltään ja lapsenlapsiltaan. Silloin kun vielä
sananparren mukaisesti "vanhan kansan tyyliin" puitiin viljaa.

[![](/historia/ylitalo-1950-60-luvulla.jpg)](/historia/ylitalo-1950-60-luvulla.jpg)
*Ilmakuva Puokiovaaralta Ylitalosta 1950-60 -luvulla.*

## Niitto

### Niiton aika

Kun ohra alkoi olla silminhavaittavasti valkeaa eikä vihertävää, tiedettiin,
että oli niiton aika. Vilja niitettiin ja laitettiin seipäille kuivumaan.
Kuivuessaan jyvät vaalenivat vielä lisää. Puinnin aika koitti kun tähkää
kämmenten välissä pyörittäessä jyvät irtosivat.

Reinikka muisteli myös erästä kesää, jolloin vilja oli niin kuivunutta ja ylitekeytynyttä,
että tämän pystyi puimaan jopa suoraan niitolta. Kuulemma vain kerran oli päässyt näin
käymään hänen nuoruudessaan.

### Viikate

Pellot niitettiin käsin ennen niittotyön koneellistumista. Viikatteiden valmistukseen
ja ylläpitoon oli lähikirkonkylässä seppä, mutta tämän alan ammattilaisia ei välttämättä
ollut joka kylällä saatavilla. Seppien kanssa kannattikin pysyä hyvissä väleissä, ellei
halunnut tehdä pitkää taivalta työvälineiden hankintaan ja huoltoon.

Viikatteen terän piti olla karkea. Väärin teroitettu teräväkään terä ollessaan liukas ei
katkonut olkia kunnolla. Ohueksi takominen, karkaistus ja teroitus piti tehdä
joka vuoden niitoille uudelleen. Näiden hiomiseenkin oli oma tekniikkansa,
jotta teroitusjälki oli tarpeeksi karkea ja pyörteilevä - terävä ja olkiin tarttuva.

### Traktori jokapaikan työvälineenä

Iso hankinta nuorelle Reinikalle talouteen oli 50-luvulla säästämisrupeaman jälkeen oma traktori.
Tämä oli hänelle pääsääntöinen työnteon väline. Koulutus ei tuolloin aina kaikilla 
ollut mahdollista, joten kaikkea työtä tehtiin mitä pystyi tekemään.
Traktori olikin siis tärkeä väline uusien talkoo- ja työtehtävien tekoon. Vuosien varrella hän
osti myös tienesteillään traktoriin liitettäviä laitteita niittokoneesta jauhomyllyyn
ja puimakoneen voimansiirtoon.

### Niittokone

Traktorikäyttöiset [niittokoneet](https://fi.wikipedia.org/wiki/Niittokone)
saapuivat myös kylälle 50-60-luvulla. Traktorilla niittäessä
yksi ajoi ja pellolla muu apuvoima siirteli kaadettuja korsia juoviksi
siten, että juova jäi traktorin renkaiden sisäpuolelle ja traktorilla ajettiin viljajuovien
väleistä. Näin ajoneuvolla ei ajettu olkien ja tähkien päältä, jolloin kallisarvoisia
jyviä olisi jäänyt pellolle.

Kuvassa näkyvä niittokone oli yksi kylän ensimmäisiä. Reinikka hankki
tämän traktorin lisäksi lisätienestiä varten heinikoiden, tienvarsien ja peltojen niittoon.

[![](/historia/niittotoita-60-luvulla.jpg)](/historia/niittotoita-60-luvulla.jpg)
*Niittotöitä traktorilla 60-luvulla. Kuvassa Reinikka traktorillaan.*

[![](/historia/niittotoita-2000-luvulla.jpg)](/historia/niittotoita-2000-luvulla.jpg)
*Kaksi sukupolvea samassa kuvassa niittotöissä 2000-luvulla.*

### Ohran seivästys

Niiton jälkeen ohrat laitettiin seipäälle kuivamista varten.
Ylitalossa oli 10-20 seivästä joka vuosi, ja näistä saatiin parillakymmenellä
ohraseipäällä noin 4 kappaletta 40 kg säkkejä jyviä säilytykseen ja
jauhojen jauhamista varten.

Nostellessa viljaa seipäisiin, näitä yritettiin suurinpiirtein asetella ristiin
joka kerrokselle. Tämä ei aina toki onnistunutkaan kun varsinaisesti näitä
ei järjestelty, muttei se isommin myöskään haitannut. Pinoaminen edesautti kuivausta
ja seivästetyt ohrankorret painollaan ja pinon rakenne pitivät seivästettyjä
viljoja osin suojassa sateilta. Pinon piti olla riittävän tiivis jottei se
hajonnut tuulessa tai sellaisenaan, muttei kuitenkaan liian tiivis,
jolloin vilja ei olisi kuivunut kunnolla.

Tämän jälkeen puintiin eteneminen oli kiinni säästä. Pitkä poutajakso mahdollisti
ohran kuivumisen puintikypsäksi parissa viikossa. Vaikka välillä olisi
satanutkin, ohraseiväs ei kuitenkaan kastunut liikaa ja kuivatusaikaa vain
pidennettiin sään ja jyvien kuivuuden mukaisesti mukaisesti. Oljet kuivuivat nopeasti
mutta tärkeää oli saada itse jyvät kuivumaan ennen puintia. Tätä testattiin ottamalla
jyvä hampaiden väliin ja puraisemalla. Jyvä piti saada murtumaan pienellä puraisulla.

## Puinti ja jauhaminen

### Puinti

Puinnin koittaessa talkooväki kylällä kulki päivittäin maatilalta ja omistajalta
toiselle. Joka tilalla oli puimakonetta varten oma valmiiksi siivottu ja osoitettu
puintipaikka. Puimakoneita omistivat isojen tilojen omistajat ja osuuskunnat.
Laitteita siirrettiin hevosvoimin ja myöhemmin traktoreilla liikuttaen.
Voimanlähteinä näissä toimivat usein maamoottorit, jotka myös niin ikään olivat
usein kylien kesken osuuskuntien omistamia. Käyttö tapahtui myös
traktoreilla kylällä 1962-1963, kun näihin tuli saataville sopivat voimansiirtovälineet.

Ylitaloon tuli 1970-luvulla oma puimakone. Tämä löytyi käytettynä
erään maatilan omistajalta. Varastoon saapui myös aiemmin kylän osuuskunnan
omistama maamoottori. Hankinnat olivat myöhempinä vuosikymmeninä osin myös
tarkoitus pitää opetustarkoitukseen puimakoneiden vähitellen poistuessa modernimpien
leikkuupuimureiden tieltä: Pitää yllä pientä omaa projektia, omavaraisuutta,
perinnettä ja opastaa lapsille ja lapsenlapsille, miten puinti on tapahtunut. 
Peltotöiden lisäksi hän kuljettikin nuoruudessaan muun muassa maitoa ja postia
ennen siirtymistään taksinkuljettajaksi.

Puimakone oli Teijon Rysky-mallinen puimakone. Hintaa koneelle muodostui
ostoajankohtana 1500 markkaa, mikä vastaisi nykyhinnassa vuonna 2020 noin 2230 euroa.

Puimakonetta käynnistäessä tehtiin laitteeseen myös tarkemmat säädöt.
Puhuttiin myös niin kutsutun ryskyn säädöstä. Nämä vaikuttivat puhdistuksen
laatuun. Yhden tilan puinnissa saattoi usein mennä kokonainen päivä.

[![](/historia/ohran-puintia-1.jpg)](/historia/ohran-puintia-1.jpg)
*Ohran puintia perheen ja talkoon voimin 1990-luvulla.*

Yhden puimakoneen käyttämiseen tarvittiin useita ihmisiä. Syöttäjä syötti
laitteen sisään ohraa missä tela pyöri ja kuljetti korsia tähkineen eteenpäin.
Laite erotteli jyvät tähkistä ja uloimman kuorikerroksen eli akanat jyvistä.
Ammentaja nosteli ohraa tasanteelle ja oljenkerääjiä oli usein pari henkilöä
keräämässä paljaaksi puidut oljet pois uusien tieltä. Jyvänottaja seurasi
säkkien täyttymistä ja vaihtoi tarvittaessa uudet tilalle. Työ oli myös
tarkkaa sillä jyvänottaja seurasi myös ulostulevien jyvien laatua sen varalta,
jos ryskyä olisi tarvinnut säätää. Yksi taas katkoi mahdollisesti lyhteillä olleita
viljoja ennen näiden ammentamista syöttäjälle.

Puimakoneessa oli kolme ulostuloaukkoa: Yhdestä tuli jauhoja ja leipää varten
ihmisravinnoksi kelpaavia jyviä, toisesta eläimille sopivaa rehua ja vihneet ja muut
roskat tulivat viimeisestä ulostuloaukosta.

Puintitalkoissa myös sattui ja tapahtui. Kerran maamoottorista puinnin aikana
lähtenyt sankka savupilvi houkutteli Kajaanista mahdollisesti rutiinilennolla
olleen palokoneen paikalle. Tämä kiersikin taivaalla puintitalkoiden yläpuolella
monta kertaa. Luulikohan lie että maamoottorin puskema savu olisi metsäpalo?

{{< columns >}}

[![](/historia/ohran-puintia-2.jpg)](/historia/ohran-puintia-2.jpg)

<--->

[![](/historia/ohran-puintia-3.jpg)](/historia/ohran-puintia-3.jpg)

{{< /columns >}}

[![](/historia/lepailemassa-ohrakasassa.jpg)](/historia/lepailemassa-ohrakasassa.jpg)

[![](/historia/aitat.jpg)](/historia/aitat.jpg)

### Maamoottori

Kylän osuuskunta omisti
[maamoottorin](https://fi.wikipedia.org/wiki/Maamoottori), joka oli voimansiirtoväline
muun muassa puimakoneen käyttämiseen. Reinikka sai jo nuorena kylän maamoottorin
mekaanikon pestin. Mekaanisista laitteista ja koneista kiinnostuneena hän pääsi
nopeasti työstä jyvälle. Kylän puintitalkoissa hän käyttikin laitetta muun
puintityön ohessa päävastuullisena mekaanikkona. Nykyisellään tätä on
kuitenkaan enää vaikeaa ylläpitää. Tulpan lämpöarvot, sopivat
sytytystulpat ja polttoaineena vaadittu petrolin saatavuus tuottavat nykypäivänä haasteita.

Laite on vesijäähdytteinen magneettosytytyksellä toimiva moottori. 
Kylän osuuskunta omisti 2 maamoottoria ja kullakin maamoottorilla oli 4-6 osakasta.
Moottorin siirto paikasta toiseen oli raskasta työtä ja
vaati useamman vahvan talkoolaisen nostamaan tätä. Siirto tapahtui kottikärryin hevoskärryihin.

Reinikka muisteli Pimu-nimistä hevostaan. Persoonaltaan se oli tapaus, joka kulki aina
paikasta toiseen melkoisella vauhdilla. Joustoa kun ei kärryissä
ollut juuri lainkaan ja vetäjänä oli malttamaton innokas hevonen, kyytikin oli
välillä melkoista ryskymistä.

[![](/historia/maamoottori.jpg)](/historia/maamoottori.jpg)

{{< columns >}}

[![](/historia/maamoottorin-saatoa.jpg)](/historia/maamoottorin-saatoa.jpg)
*Maamoottorin säätötöitä*

<--->

[![](/historia/maamoottorin-kaynnistelya.jpg)](/historia/maamoottorin-kaynnistelya.jpg)
*Maamoottorin käynnistelyä*

{{< /columns >}}

### Jauhaminen

Jauhojen jauhaminen pientiloilla oli myös yleistä. Aina ei ollut mylläriä lähikylissä niin
kyläläiset kiersivät toistensa luona jauhamassa jyviä jauhoiksi. Työvälineenä
tuolloin käytettiin muun muassa traktorilla käytettäviä myllyjä.

Taloon saapuikin ostikin Junkkarin Pyörre-Junkkari -myllyn jauhojen jauhamiseen. Tämä oli
hankittu tienestejä ja talkoita varten vuosien 1962 ja 1963 aikoihin. Hankinnan jälkeen Reinikka kulki
tilalta toiselle ohraa ja kauraa jauhaen puintitöiden jälkeen. Jauhojen
jauhamisesta palkaksi hän muisteli saaneensa noin 3 markkaa 40 kg säkiltä.

{{< columns >}}

[![](/historia/junkkari-esite-etusivu.jpg)](/historia/junkkari-esite-etusivu.jpg)

<--->

[![](/historia/junkkari-mylly-esite.jpg)](/historia/junkkari-mylly-esite.jpg)

{{< /columns >}}
*Junkkarin esite taloon ostetusta myllymallista.*

## Loppusanat

Huomiot historiasta ja tapahtumista pohjautuvat omiin ja toisten henkilöiden omakohtaisiin
kokemuksiin, perimätietoon ja muistoihin. Olin lapsuudessani mukana artikkelissa esiintyneen sukuni tilan
peltotöissä vielä 90-luvulla aivan 2000-luvun alkupuolelle asti, minkä jälkeen
perinne alkoi hiljalleen jäämään pois. Mutta sieltä ne juuret ovat. Muistot
olkikasojen tuoksusta ja päällä istumisesta, jyväsäkkien ropinasta ja puintikoneen
ryskytyksestä ovat mielessä. Peltotalkoot olivat samalla myös suvun ja kyläläisten yhteen
kokoontumisen ja yhdessä tekemisen aikaa.

Kyläyhteisö järjestää myös edelleen kulttuuripäiviä samassa pihapiirissä:

* [Facebook - Kulttuuria korkealla, kesäpäivä Puokiovaaralla 2019](https://www.facebook.com/kulttuuriakorkeallakesapaivapuokiolla/)

Iso kiitos kuuluu myös sukulaisilleni kuvien ja tarinoiden etsimisessä ja taltioimisessa, ja
artikkelin ideoinnissa.

## Ylitalon historiaa

Historiasta löytyy veroperintäasiakirjoja vuodelta 1869-

Ylitalo on rakennettu noin 1900-1904. Ladossa on myöhempänä rakennusvuotena 1907.

Vanhempi päärakennus on tehty vaiheittain viime vuosisadan alkupuolella ja sen on
rakentanut Erkki Reinikka, Iikka Reinikan vanhempi veli. Ylitalo sijaitsee
Puokiovaaran kyläraitin läheisyydessä.

Uudempi, tiiliranteinen ja harjakattoinen rakennus on rakennettu vuonna 1981.
Uuden asuinrakennuksen takana on kolme yksihuoneista aittaa.

Aitoista vanhin, lähimpänä asuinrakennusta oleva, on siirretty läheisän Mattilan
pihapiiristä. Aitan ulkoseinästä olevat kolot ovat muodustuneet, kun sota-aikana
on kaivettu seinästä aseiden panokset talteen. Panoksista on ollut pulaa.
Osa voi olla pommisrpaleiden jälkiä. Kaksi muuta aittaa ovat toimineet
sekä varastoina vaatteille ja toinen myös viljoille.

Ylitalo on yksi Puokiovaara kylän alkuperäisistä kantatiloista ja sitä on
asuttanut Reinikan suku. Puokiovaara kylä on mainittu kulttuuriperintökohteena.
Puokiovaaran varhaishistoriasta on löytynyt mm kylän lähellä sijaitsen Puokiojärven
läheltä piinuolen kärki ja pyyntikuoppia.

Vanhassa päärakennuksessa on toiminut eri aikoina kansakoulu, kauppa, majatalo
ja posti. Talossa on majoitettu myös savottalaisia. Yöpymispaikkana on
yleisesti ollut pirtin kahta seinän vierusta kiertävät leveät penkit.
Savottalaisten hevonen on tarvittaessa myös tuotu talviaikaan pirttiin
sulamaan työpäivän jälkeen.

[![](/historia/ylitalon-vanhapuoli.jpeg)](/historia/ylitalon-vanhapuoli.jpeg)
*Ylitalon vanha puoli ulkoapäin nykyisellään kunnostettuna.*

[![](/historia/ylitalon-vanhapuoli-pirtti.jpg)](/historia/ylitalon-vanhapuoli-pirtti.jpg)
*Vanhan puolen kunnostettu pirtti.*

Pihapiirissä on myös vanha hevostalli, jossa on enimmillään ollut kolme hevosta.
Ylitalon isäntä Iikka on toiminut suutarina sekä tehnyt myös hevosrekiä.
Majatalosta muistuttaa pirtin seinällä olevat kyltti ja hinnasto.

Posti toimi talossa noin 50 vuotta. Postia jaettiin talvella hiihtämällä ja
hevosellä sekä kesäiaikaan mm moottoripyörällä ja osa loppumatkasta jopa
jalkaisin kun moottoripyörällä ei päässyt perille saakka. Posti jaettiin
kylän läheisiin taloihin sekä myös Kiiskilän ja Kalpion kylille. Nykyistä
Jaalangan tietä ei ollut ennen kuin 1960-luvun alussa, joten hevoskuljetus
kouluun oli ainoa mahdollisuus. Onni Reinikka on kuljettanut koululaisia
esimerkiksi sani-reellä talvisaikaan.

Sota-aikaan pirtin iso uuni on myös suojannut lapsia pommituksissa sillä
uunin ja seinän väliin jäi lapsille sopiva väli. Uunin päälle on sopinut
kylmällä myös neljä aikuista nukkumaan. Uuniin sopii n kaksi metriä pitkät halot.

Yhtään pommia ei osunut Ylitalon kohdalle, mutta läheisen Uutelan pellolle
pommikoneet pudottivat ilmahyökkäyksen aikaan pommeja. Koneet tulivat
Kajaanin suunnasta. Kyläläisiä on viety evakkoon Pohjanpmaan suuntaan, muun
muassa Piippolaan ja Pulkkilaan.

Rakennus on nykyään kulttuuriperintökohde.
