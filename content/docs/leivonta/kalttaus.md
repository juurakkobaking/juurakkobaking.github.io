---
title: Kalttaus
type: docs
description: Kalttauksen tarkoitus ja merkitys leivonnassa.
---

# Kalttaus

Kalttaaminen on vaihe, missä esimerkiksi jauhojen, leseiden, siemenien ja
mausteiden kanssa sekoitetaan kuumaa vettä ja annetaan tämän seoksen tekeytyä.
Kesto ja lämpötilatavoite riippuu reseptistä, raaka-aineesta ja halutusta lopputuloksesta.

* Pohjois- ja Itä-Eurooppalaisessa leivonnassa [[1]](#lähteet) ja Suomessakin tuttuna
tapana tämä on usein tehty niin, että kiehautettua kuumaa vettä kaadetaan ainesosien päälle,
sekoitetaan ja annetaan jäähtyä vapaasti huoneenlämpöön tai leivonnan kannalta
muuten sopivaan lämpötilaan, joka usein kotileivonnassa mainitaan resepteissä.
* Kalttaus auttaa pehmentämään muun muassa karkeampia ainesosia ja tekemään myös taikinasta
ja lopputuloksesta pehmeämpää.
* Kalttausta käytetään muuttamaan taikinan käsiteltävyyttä, koostumusta ja tuomaan aromeja. 
* Kalttauksen hydraatio eli vesisuhde voi olla esimerkiksi noin 200-400% välillä [[1]](#lähteet).
* Yleensä kaltataan vain osa jauhoista.

## Kalttausmenetelmiä

* Kaadetaan kiehuvaa vettä jauhojen tai muiden ainesten kuten leseiden päälle,
ja annetaan jäähtyä huoneenlämpöön tai sopivaan leivontalämpötilaan.
* Ainesosat sekoitetaan kylmään veteen ja lämpötilaa nostetaan haluttuun
lämpötilaan saakka, ja pidetään tässä tarkasti jopa tunteja sekoittaen
säännöllisin väliajoin.

Jauhojen tapauksessa kalttaus tapahtuu usein vain osalla jauhoista reseptien mukaan,
tai vaihtoehtoisesti 5-20% jauhoista leipurinprosentteina [[1]](#lähteet). Sopiva määrä
kalttausta pehmentää rakennetta, mutta liiallinen määrä vaikuttaa myös ikävällä tavalla
koostumukseen. Tämä siksi, että liian suuren määrän kalttaamisen vuoksi uunikoho voi
jäädä vaisuksi. Jos valtaosa leivoksen jauhoista kaltattaisiin, tärkkelysjyvien aikainen
liisteröityminen ja hyytelöityminen jarruttaa kohoamista.

## Vaikutus leivonnassa

**Leseiden** kalttaus pehmentää näiden rakennetta ja tekee sen, etteivät terävät leseet
niin helposti leikkaa herkkää gluteeniverkkoa. Näin on suositeltu esimerkiksi joissain
täysjyvää ja leseitä sisältävissä resepteissä (mm. [[2]](#lähteet)).

**Hiutaleiden** kalttaus pehmentää näiden rakennetta ennen taikinaan lisäämistä.

**Jauhojen** kalttaus vaikuttaa näiden aromeihin lopputuloksessa, taikinan käsiteltävyyteen
ja paistoksen koostumukseen (kuten pehmeyteen) tärkkelyksen ja veden keskinäisen vuorovaikutuksen myötä.

**Siementen, maltaiden ja mausteiden** käyttö mukana kalttausseoksessa voi auttaa vapauttamaan enemmän
näiden aromeja [[1]](#lähteet).

## Mitä kalttauksessa tapahtuu?

### Tärkkelysjyvät ja gelatinisoituminen

Miksi kalttauksen vaikutukset tapahtuvat kuin ne ilmenevät? Syy löytyy muun muassa tärkkelysjyvistä
ja tämän reaktiosta kuuman veden kanssa. Tätä prosessia kutsutaan _gelatinisoitumiseksi_.

Tiivistettynä mitä gelatinisoitumisessa tapahtuu leivonnan kannalta on kirjoitettu
[Bench and Bowl -blogissa](https://blog.benchandbowl.com/2020/01/13/scalding/)
tutkimuslähteisiin viitaten, että:

* Sokerit hajoavat helpommin sulavaksi sekä ihmisille että muille mikro-organismeille,
kuten hiivoille ja maitohappobakteereille [[2, 3]](#lähteet).
* Tärkkelysjyvät imevät ja sitovat vettä, pidentäen leivän säilymisaikaa 
kun tärkkelysjyvien uudelleenkiteytyminen hidastuu.
* Leivästä tulee pehmeämpi ja maukkaampi.
* Tärkkelys liisteröityy ja geeliytyy.

Kimbell myös kirjoittaa kirjassaan The Sourdough School (2018) ruisjauhoista, että amylaasientsyymit
aktivoituvat ja tuottavat sokereita. Koska hiiva ja bakteerit ovat vähissä kuuman veden vaikutuksen vuoksi,
sokerit säilyvät siihen asti, että kaltatut jauhot sekoitetaan muuhun taikinaan. Tällöin lopullisesta
leivän mausta tulee ilmeisimmin makeampi.

**Kuumentuessa** jauhoseoksessa tärkkelys alkaa **sitoa vettä ja tämä alkaa kiisselöityä**.
Tällä prosessilla on huomattava vaikutus muodostuvaan rakenteeseen lopullisen
paiston aikana [[4]](#lähteet). Lämpötila tälle prosessille vaihtelee viljoittain
ja tapahtuu 55-85C -asteen välillä [[1, 3]](#lähteet). Gelatinisaatiota tapahtuu myös
uunissa paiston aikana, joskin rajallisemmissa määrin paistovaiheen nopeuden vuoksi.

**Jäähtyessä** tapahtuu tärkkelyksen **vetäytymistä**. Turvonneet tärkkelysjyvät alkavat
geeliytyä, kiteytyä ja asettua. Vetäytyminen on olennaisessa roolissa edelleen
paiston päättymisen jälkeen. Leivän leikkaaminen liian aikaisin
aiheuttaa tutun puuroutumisefektin leipään ja tarttuu veitseen! Ruisleivissä
vetäytyminen voi kestää jopa 12 tuntia, kun vehnäleivät vetäytyvät huomattavasti
nopeammin. Leivonnaiset voi syödä lämpiminäkin ilman, että tällaista tapahtuu,
sillä näiden gelatinisoitumistaso on pienempi [[1]](#lähteet).

Liisteröitymisen sekä geeliytymisen määrä ja koostumus vaihtelee viljoittain.
Tätä voi havainnollistaa esimerkiksi eri suurustuksissa: Kun teet marjakiisseliä
ja käytät perunajauhoja, geeliytyminen ja liisteröityminen on toisenlainen kuin
esimerkiksi vehnäjauhoilla tai maissitärkkelyksellä kastikkeita suurustaessa!

## Lähteet

### Lisätietoa

Mainiota lisätietoa tärkkelyksen gelatinisoitumisesta löytyy muun muassa [Molekyyligastronomia
-blogista](https://molekyyligastronomia.fi/ruokaverstas-seinajoella/tarkkelyksen-kemiaa/).

Myös mainittu [Bench and Bowl -blogi](https://blog.benchandbowl.com/2020/01/13/scalding/)
kirjoittaa kattavasti kalttaamisen biokemiasta
ja sen vaikutuksista, eri kalttausmenetelmistä ja miksi näitä tehdään.
Tässä artikkelissa ei esimerkiksi otettu kantaa _sakkaroitumiseen_, mikä on yksi
kalttauksen mahdollisia tavoitteita.

### Viittaukset

[1] Bench and Bowl Blog; Scalding - what is it?; https://blog.benchandbowl.com/2020/01/13/scalding/

[2] The Perfect Loaf; 100% Whole Wheat Sourdough; https://www.theperfectloaf.com/100-whole-wheat-sourdough/

[3] Bakerpedia; Starch Gelatinization; https://bakerpedia.com/processes/starch-gelatinization/

[4] Väänänen, J; Tärkkelyksen esikäsittelyn vaikutus leivontaan (2019); https://www.theseus.fi/bitstream/handle/10024/167828/Jenni_Vaananen.pdf
