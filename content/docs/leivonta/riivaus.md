---
title: Riivaus
type: docs
description: Riivaaminen tulee ruotsin kielestä sanasta rundrivning, eli leipuri riivaa, painelee ja pyörittää (hiiva-)leipätaikinan paloja, minkä jälkeen ne muotoillaan halutun näköisiksi leiviksi.
---

# Riivaus

Leivonnassa käytetään toisinaan taikinan muokkauksen yhteydessä termiä "_riivaaminen_".
Voidaan puhua myös termein "_riivata_", "_riivaus_", tai resepteissä vaihetta
voidaan ohjeistaa sanoin "-- _riivaa taikinapala_ pyöreäksi".
Myös _pyöröriivauksesta_ puhutaan leivonnan teknologian parissa taikinan
pyöreäksi muokkauksessa [1]. Youtubesta ja Vimeosta myös löytyy oivallisia
videoita aiheesta ja niistä näkeekin, miten ja millaiseksi leipä muotoillaan.

Sanan alkuperä kuitenkin jäi askarruttamaan: Mitä se tarkoittaa? Missä
sen alkuperä on? Mikä sen merkitys on? Tiedustelin asiaa Kotimaisten
kielten tutkimuskeskukselta ja he ystävällisesti ohjasivat minut ottamaan
yhteyttä Hotelli- ja ravintolamuseoon.

> "Riivaaminen tulee ruotsin kielestä sanasta rundrivning, eli leipuri riivaa,
painelee ja pyörittää (hiiva-)leipätaikinan paloja, minkä jälkeen ne
muotoillaan halutun näköisiksi leiviksi. Tarkoitus on poistaa ilmakuplat
taikinasta, jolloin leivän ulkonäöstä ja rakenteesta tulee hyvä. Ei siis
tarkoita samaa kuin vaivaaminen, vaan riivaaminen tapahtuu pöydällä käsityönä ja
kämmeniä käyttäen. Riivattu leipä kohoaa siis uunissa kun taas riivaamaton on
kohonnut täyteen potentiaaliinsa jo ennen uunia."

> "Käsittääkseni riivaus koskee nimenomaan hiivaleivän leivontaa, mutta soveltuu
myös hapanjuureen tehtyyn ruisleipään. Ei kuitenkaan vaaleaan hapanjuureen,
koska hapanjuuri hajottaa gluteenia ja sitä taikinaa käsitellään varovammin, mutta
hiivalla nostatus on nopeampaa ja kestää rankempaa käsittelyä."

> Hotelli- ja ravintolamuseo, Tiina Kiiskinen

_Hotelli- ja ravintolamuseo on suomalaisen ruoka- ja juomakulttuurin erikoismuseo Helsingin Kaapelitehtaalla._

## Lähteet

[1] Salovaara H., Ignatius A., Jussila A., Hurri-Martikainen M.; Leivonnan teknologia - Ruokaleipä, (2017, s. 285)
