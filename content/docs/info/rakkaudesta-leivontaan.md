---
title: Rakkaudesta leivontaan
menu: main
description: Harrastuksen ja kiinnostuksen syntysijoilla.
weight: 1
---

# Kotileivontaa ja tiedon jyväsiä

## Rakkaudesta leivontaan

Pienenä vietin paljon aikaa isoäitini ja äitini keittiöissä. Isovanhempieni 
maalaistalon pirtin ja kotitaloni tuvan leivinuunit olivat usein
lämpiminä ohrarieskan tuoksun täyttäen talon.

Leivonta on ollut lähellä sydäntäni lapsesta asti. Harrastus oli pitkään 
aaltoilevaa, mutta myöhemmin hurahdin hapanjuurileivontaan ja makean leivontaan
enenevissä määrin. 

Moni oppi on tullut ja tulee kohtaamisista leipuriyhteisöjen ja ihmisten
kanssa verkossa ja tosielämässä kohdatessa. Leivonnan arjen, kokeiden,
mietteiden ja havaintojen jakaminen yhdessä on iso suola tässä touhussa.

Leivontaan on mukava uppoutua käsin tekemisen, aistien kuuntelemisen ja
kiireettömyyden äärelle. Välillä on mukava tehdä tarkkuudella ja haastaa
itseään. Toisinaan taas on mukavaa leipoa rennommalla otteella.
Kaiken ei aina tarvitse olla niin viimeisen päälle.

Erilaisia menetelmiä, tapoja ja tyylejä leipoa on loputtomiin.
Myös leivontakulttuurit vaihtelevat maittain ja mantereittain. Leipomoiden
pizzerioiden ja konditorioiden vitriinien
sisällöt ovat kovin erilaiset kun ylittää maiden välisiä rajoja!
On paljon kaikkea, mitä kokeilla ja oppia. Välillä on myös
mukava vääntää vain tuttua konstailematonta ruokaleipää. Olisi kovin harmillista 
tyytyä vain yhteen leivontatapaan kun mahdollisuuksia ja opittavaa on 
huimasti. Rustiikkisuus ja rosoisuus kuuluu myös leipomisen sielunelämään.
Pitää muistaa pitää pilke silmäkulmassa.

Leivonnan tieteellinen puoli jatkuu myös pintaa syvemmältä. Mitkä 
asiat leivonnassa vaikuttivat keskenään ja miksi? Leivontaan liittyy
paljon tiedettä, perinteitä, historiaa ja syy-seuraussuhteita. Raaka-aineet
ja niiden ominaisuudet vuorovaikutuksineen leivonnan prosesseihin ovat aivan
omaa kokonaisuuttaan myös. Ymmärtäminen on avainasemassa siinä, että oppii
myös itse soveltamaan ja tekemään omia reseptejä!

Leivonta - kuten moni muukin harraste - on opintie jolla ei ole hoppu ja matka jolla 
ei ole määränpäätä. Vain välietappeja ja -tavoitteita, mitä kohti suunnata. 

Oma pieni haaveeni on vielä joskus omistaa leivinuuni, missä tehdä lapsuudestani 
tuttua ohrarieskaa - kenties omille lapsilleni.

/ Tomi Juntunen
