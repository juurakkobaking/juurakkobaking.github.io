---
title: Rakkaudesta leivontaan
menu: main
description: Harrastuksen ja kiinnostuksen syntysijoilla.
weight: 1
---

# Kotileivontaa ja tiedon jyväsiä

## Rakkaudesta leivontaan

Pienenä vietin paljon aikaa isoäitini ja äitini keittiöissä. Isovanhempieni 
maalaistalon pirtin ja kotitaloni tuvan leivinuunit olivat usein
lämpiminä ohrarieskan tuoksun täyttäen talon.

Leivonta on ollut lähellä sydäntäni lapsesta asti. Harrastus oli pitkään 
aaltoilevaa, mutta myöhemmin hurahdin hapanjuurileivontaan ja makean leivontaan
enenevissä määrin. Myös kohtaamiset leipuriyhteisöjen ja ihmisten kanssa,
sekä yhdessä leivonnan kokemusten, mietteiden ja havaintojen jakaminen on
upeaa ja iso suola tässä touhussa.

Erilaisia menetelmiä, tapoja ja tyylejä leipoa on loputtomiin.
Leivonnan kulttuurit ja tarinat vaihtelevat maittain ja mantereittain ja kiinnostavat.
Leipomoiden pizzerioiden ja konditorioiden vitriinien
sisällöt ovat kovin erilaiset kun ylittää maiden välisiä rajoja!

On paljon kaikkea, mitä kokeilla ja oppia. Välillä on myös
mukava vääntää vain tuttua konstailematonta ruokaleipää. Olisi kovin harmillista 
tyytyä vain yhteen leivontatapaan kun konsteja on monia ja myös eri tilanteisiin sopivia.
Rustiikkisuus ja rosoisuus kuuluu myös mielestäni leipomisen sielunelämään.
Pitää muistaa pitää pilke silmäkulmassa.

Leivonnan tieteellinen puoli jatkuu myös reseptien pintaa syvemmälle.
Asioiden syy-seuraussuhteiden ymmärtäminen on tärkeää ja auttaa
soveltamaan ja ratkomaan eteen tulevia ongelmia. Leivonnassa yhdistyy parhaimmillaan
kokeilullisuus, oppiminen, käsin tekeminen, estetiikka, aistihavainnot ja näiden kautta
ymmärryksen löytäminen, sillä keskenään vaikuttavia tekijöitä
voi olla reseptistä ja olosuhteista riippuen paljonkin.

Mitkä asiat leivonnassa vaikuttivat keskenään ja miksi? Leivontaan liittyy
paljon tiedettä, perinteitä, historiaa ja syy-seuraussuhteita. Raaka-aineet
ja niiden ominaisuudet vuorovaikutuksineen leivonnan prosesseihin ovat aivan
omaa kokonaisuuttaan myös. Ymmärtäminen on avainasemassa siinä, että oppii
myös itse soveltamaan ja tekemään omia reseptejä!

Leivonnassa on mukava uppoutua käsin tekemisen, aistien kuuntelemisen ja
kiireettömyyden äärelle. Välillä on mukava tehdä tarkkuudella ja haastaa
itseään. Toisinaan taas on mukavaa leipoa rennommalla otteella.
Kaiken ei aina tarvitse olla niin viimeisen päälle. 

Leivonta - kuten moni muukin harraste - on opintie jolla ei ole hoppu ja matka jolla 
ei ole määränpäätä. Vain välietappeja ja -tavoitteita, mitä kohti suunnata. 

Oma pieni haaveeni on vielä joskus omistaa leivinuuni, missä tehdä lapsuudestani 
tuttua ohrarieskaa - kenties omille lapsilleni.

/ Tomi Juntunen
